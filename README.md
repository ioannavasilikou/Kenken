# Kenken
Το __Kenken__ είναι ένα δημοφιλές _αριθμητικό πάζλ λογικής_, το οποίο εφευρέθηκε από τον Γιαπωνέζο δάσκαλο μαθηματικών Tesuya Miyamoto, ο οποίος εφαρμόζει την πρακτική _«η τέχνη της διδασκαλίας χωρίς διδασκαλία»_. Το Kenken είναι ένα πλέγμα κελιών, __n×n__, το οποίο μπορεί να συμπληρωθεί με αριθμούς από το 1 έως το n. Οι διαστάσεις του πλέγματος κυμαίνονται από 3×3 έως 9×9.
Κύριο χαρακτηριστικό του Κenken είναι ότι αποτελείται από ομάδες κελιών, τις κλίκες, οι οποίες συνοδεύονται από έναν αριθμό και μια μαθηματική πράξη (πρόσθεση, αφαίρεση, πολλαπλασιασμός, διαίρεση). Οι αριθμοί που θα εισαχθούν στα κελιά της ίδιας κλίκας θα πρέπει να παράγουν τον αριθμό στόχο χρησιμοποιώντας τη μαθηματική πράξη που υποδηλώνεται για την ομάδα αυτή. Επιπρόσθετα, κάθε αριθμός μπορεί να εμφανιστεί μόνο μία φορά σε κάθε γραμμή ή στήλη του πλέγματος. Μέσα σε μια κλίκα μπορεί να επαναληφθεί κάποιος αριθμός δεδομένου ότι δε βρίσκεται στην ίδια γραμμή ή στήλη.
